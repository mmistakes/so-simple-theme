---
layout: nl-post
title: "Mappers van de maand: Josefien en Ruben"
modified:
categories: blog
excerpt:
tags: [mapper van de maand]
image:
feature:
date: 2015-03-31T21:51:00-00:00
---
Josefien en Ruben zijn 20 en 19 jaar oud en mappen onder de naam M!dgard. Tussen het mappen door studeren ze voor hun hogere studies. In het middelbaar waren ze beste vrienden en sinds kort trekken ze samen met een zelfgemaakte badge door de straten van Blankenberge en omliggende gemeenten. Ruben houdt zich graag bezig met de technische kant en Josefien werkt in haar vrije tijd aan twee OSM-T-shirts om te dragen tijdens surveys. Samen zetten ze zich graag in voor anderen. Zo doneren ze bijvoorbeeld tweewekelijks ook bloedplasma in Gent.

**Hoe leerden jullie OpenStreetMap kennen?**

Ruben: Ik keek in 2012 op Google Maps en zag dat een paadje in mijn buurt verkeerd op de kaart stond. Ik besloot het te veranderen met de toen nieuwe Map Maker, maar het werd pas maanden later veranderd. Mijn vader had al van OpenStreetMap gehoord en zei me dat ik dat leuker zou vinden. Zo navigeerde ik voor het eerst naar openstreetmap.org, waar ik al snel een account maakte.
Josefien: Ruben ratelt vaak over zijn informaticaprulletjes en was niet alleen iets dat ik ook zelf kon doen, maar dat we ook samen konden doen.

**Gebruiken jullie OpenStreetMap ook zelf?**

Ruben: Ja, als we een adres of plaats willen opzoeken, kijken we meestal eerst op OpenStreetMap.
Josefien: En als het er nog niet opstaat, zetten we het er zelf op!

**Op welke manier mappen jullie? Doen jullie bijvoorbeeld surveys?**

Ruben: Ik doe eigenlijk vanalles op OpenStreetMap, van nieuwe gebouwen en hun adressen toevoegen, over Keepright of Osmose gebruiken om fouten uit de kaart te halen, tot experimenteren met 3D. Surveys heb ik nooit echt veel gedaan, al zet ik veel dingen die ik gewoon toevallig tegenkom op de kaart. Niet echt zuiver armchairmapping dus, maar ik ben ook niet de grootste survey'er.
Josefien: Vorig jaar zijn we wel samen echt gaan survey'en, maar zonder GPS. Toen hebben we in de Kerkstraat in Blankenberge alle POI's verzameld en opgeschreven op papier.

**Op welke plekken mappen jullie allemaal?**

Josefien: Ik heb momenteel mijn handen vol met mijn gemeente, waar er nog niet veel in kaart gebracht is. Dat is gemakkelijk, want als ik me afvraag hoe het er in het echt precies uit ziet, kan ik op de fiets springen en even gaan kijken.
Ruben: Ik wou dat ik ook zo gericht kon mappen, maar ik werk niet systematisch. Ik map vooral wat ik in het echt heb gezien, zodat ik weet dat wat ik doe, ook juist is. Dat kan in België zijn of op reis, ik schrijf interessante dingen op als ik ze zie.

**Wat mappen jullie zoal? Hebben jullie een specialisatie?**

Josefien: Brievenbussen  zijn mijn favoriet. Omdat ik graag brieven stuur, onthoud ik sowieso al waar ze staan. Defibrillators mappen we allebei altijd als we er zien, omdat die levens kunnen redden. De openingsuren van het gebouw zetten we er ook steeds op. Zodat je er niet naartoe hoeft te gaan, wanneer het niet kan.
Ruben: Voor de rest heb ik niet echt een specialisatie. Ik map veel verschillende dingen. Turn lanes vind ik wel leuk, ik wou dat die werden getoond op meer kaarten.

**Waarom mappen jullie? Wat motiveert jullie?**

Josefien: Net zoals iedereen zit ik wel eens vaak doelloos op mijn computer rond te klikken. Door OpenStreetMap heb ik nu iets gevonden om die nutteloze tijd in te vullen terwijl ik mijn schoolwerk eigenlijk ook wat uitstel. Ook het feit dat Ruben het best leuk vindt dat ik weer aan het mappen ben geslagen en hij me aanzet om op survey te gaan, is erg motiverend.
Ruben: Ik map omdat ik geloof in vrije data en een nauwkeurige kaart wil helpen bouwen, die zo bruikbaar mogelijk is en toegankelijk voor iedereen. OK ja, dat en ook gewoon om andere dingen uit te kunnen stellen. (lacht)

**Doen jullie ook nog andere dingen in verband met OpenStreetMap?**

Ruben: De editor iD vertalen vind ik persoonlijk heel belangrijk. Niet gewoon even vlug-vlug, maar een juiste weergave van wat wordt bedoeld met een bepaalde tag is essentieel om nieuwe gebruikers precies te laten mappen wat ze bedoelen. Een verwarrende of incoherente vertaling, zoals inconsequent gebruik van termen, zal nieuwe gebruikers snel afschrikken. Daarom heb ik zelf al heel veel vertaald. In februari ben ik erin geslaagd de vertaling te vervolledigen.
Josefien: Dat was ook handig voor mij, ik gebruikte iD omdat het zo simpel is. Nu gebruik ik JOSM, omdat dat krachtiger is.
Ruben: Verwijzingen leggen tussen OpenStreetMap en Wikidata lijkt me ook interessant. In plaats van de naam van een Wikipedia-artikel op te geven in de tags van een object, lijkt het me interessanter een Wikidata-ID te vermelden. Zo kunnen niet alleen de artikels in alle talen in één keer gevat worden, maar ook machine-leesbare informatie.

**Wat is de grootste sterkte van OpenStreetMap volgens jullie?**

Josefien: Dat je ergens deel van uitmaakt en dat elke kleine verandering, al is het maar één punt, een stap vooruit is naar iets waar Ruben en ik wel erg achter staan. Het is verder ook gewoon leuk om heel België te proberen mappen, en wij zijn het eens dat we daar graag aan willen meewerken, zo veel mogelijk.
Ruben: Het feit dat de gegevens haast onbeperkt mogen gebruikt worden en dat iedereen mag meehelpen, van jongeren tot multinationals, vind ik geweldig.

**Hebben jullie ideeën over hoe we de OpenStreetMap-gemeenschap kunnen uitbreiden? Of we meer mappers kunnen motiveren?**

Josefien: Toen Ruben me vertelde dat ik een van de weinige mappermeisjes ben, stond ik wel een beetje versteld. Niet dat ik een vrouwelijke meerderheid had verwacht, maar blijkbaar zijn er echt weinig. Ik denk dat hier wel een vooroordeel een rol speelt. Veel vrouwen hebben wel oog voor detail en ik denk dat het zeker meer zou aantrekken mocht het bekender zijn. Het technische aspect van mappen is wel jongensachtig en het onderwerp eigenlijk ook wel, dus het wordt minder snel gevonden door vrouwen. Tot nu toe heb ik het wel al aan veel vriendinnen getoond en elke keer dat ik een kaartje moet maken voor welk evenement dan ook, gebruik ik OpenStreetMap. Maar het heeft nog geen nieuwe (vrouwelijke) leden opgeleverd.
Ruben: OpenStreetMap zou bekender moeten worden in België. Britse vrienden van Josefien hadden OpenStreetMap al gebruikt. Een showcase-website met mooie kaarten en andere mogelijkheden van OpenStreetMap zou handig zijn om aan mensen uit te leggen waarom we ons hiermee bezighouden.

**Hebben jullie nieuwe ideeën om OpenStreetMap naar het volgende niveau te trekken?**

Josefien: Ik zou willen dat elke beginnende mapper iemand heeft die hem of haar wat feedback geeft wanneer hij zijn eerste punten aangemaakt. Dat Ruben mij tips gaf en dat ik met mijn vragen ergens terecht kon, was echt handig. Mocht er een functie bestaan dat elke mapper die wat volleerder is een persoon heeft om te controleren, zou dat veel mensen laten volharden in de eerste cruciale momenten op iD. Ook zou er een betere communicatie moeten zijn tussen de mappers. Contact opnemen met andere mappers is nogal omslachtig en niet toegankelijk voor mensen die niet echt mee zijn met webpagina's en wiki's. Mocht er een soort meter- of peterschap bestaan, hoe miniem ook, zou dat een grote stap vooruit zijn. Zelfs ik zou nu al mensen wat kunnen helpen bij de eerste dingen die ze op de kaart willen zetten.
Ruben: Dat is een superidee. Het vraagt natuurlijk een groot engagement van bestaande mappers maar zou op termijn veel mensen actief in het project houden, want velen maken slechts enkele veranderingen en vergeten dan dat ze een account hebben. Een goed en overzichtelijk portaal voor beginners, waarnaar wordt verwezen als je aan het mappen bent, zou ook al een verbetering zijn. Een ander puntje is dat er een goede klikbare kaart zou moeten zijn. OpenLinkMap vind ik een prachtig initiatief, maar ik denk dat het beter zou moeten kunnen. Vrienden aan wie ik die website toon, kijken er bedenkelijk naar, omdat het er niet zo gelikt uitziet als Google Maps. Mensen zijn erg kieskeurig over het uiterlijk van websites tegenwoordig ...

**Hoe blijven jullie op de hoogte van nieuwtjes in verband met OpenStreetMap?**

Josefien: Via Ruben natuurlijk. Hij leest niet alleen alle nieuwigheden die hij tegenkomt, maar is ook ingeschreven in zo veel mailinglists dat ik niet meer weet welke.
Ruben: De talk-be, talk en tagging. Maar ik lees enkel af en toe in talk-be, hoor. Er komen heel wat mails binnen en ik moet ook nog andere dingen doen.

**Hebben jullie contact met andere mappers?**

Josefien: Ik niet zo veel. Enkel Ruben en sinds kort één van zijn vrienden.
Ruben: Ja, toen ik mijn vrienden vertelde dat ik genomineerd was voor dit interview, maakte een van hen prompt een account aan, dat is wel nog grappig. Hij heeft beloofd alle leuke stekjes die hij kent in Gent te mappen.
Josefien: Dat kunnen we alleen maar aanmoedigen, hé!
Ruben: In mijn begindagen, toen ik Potlach 2 gebruikte, werd ik ook eens gecontacteerd door iemand omdat ik een foutje had gemaakt. Hij heeft me toen een beetje begeleid, waarvoor ik hem erg dankbaar ben. Intussen heb ik zelf ook al anderen berichtjes gestuurd, maar voor de rest heb ik niet veel contact met medemappers.

**Om af te sluiten, is er iets dat jullie de lezer nog zouden willen vertellen?**

Ruben: Zoals mijn overgrootvader altijd zegt: de enige goede ziekte die ik ken, is OCOSMD! (Obsessive Compulsive Open Street Mapping Disorder, n.v.d.r.)